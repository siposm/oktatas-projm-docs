# PROJM2 féléves menetrend és tematika

## Általános

Szeretnék tájékoztatni mindenkit, hogy jelen félévben **Projektmunka 2** tárgy keretein belül miket kellene csinálni, így kérlek olvassátok el alaposan jelen leírást és az abban foglaltaknak megfelelően járjatok el!

**PM1** kapcsán a **félév végére egy dokumentum készült**, amiben felvázoltátok, hogy mit szeretnétek. Ha és amennyiben ez nem lett megfelelően kidolgozott, akkor előfordulhatnak olyan hiányosságok amik a későbbiekben is visszaüthetnek (pl. nem megfelelő tervezés, rossz helyzetfelmérés, hiányos problémaelemzés stb.). Így javasolt lenne *--akinél ez a helyzet áll fenn--*, hogy picit járjon még utána a témának és foglalkozzon vele.

**PM2** kapcsán már a **fejlesztést kellene elkezdeni**, és a félév végére egy **pilot** állapothoz eljutni. Pilot állapot alatt azt értjük, hogy a projekt lényege, "core funkciója" működjön, nem baj ha nincs még tökéletes GUI, nem baj ha nincs még adatbázis, itt-ott bugok még lehetnek, de a fő rész funkcionálisan már működjön.

A félév során szintén lesznek mérföldkövek, ami azt jelenti, hogy ezen időpontokra szeretnék **inkrementumot** látni az előző mérföldkőbéli állapothoz képest.

## Mérföldkövek

- **MK 0: 2. hét**:
A munkátok forráskódját verziókövetve GitHub-on kell majd kezelni. Ennek én fogok létrehozni egy megfelelő nevű repository-t és ehhez hozzá foglak adni titeket. Ehhez kérem, hogy GitHub-ra regisztráljatok be és a username-t Teams üzenetben írjátok meg nekem. Csapat esetén mind a két féltől várnék egy username-t.

- **MK 1: 6. hét**:
Ezen időpontra szeretnék egy **nagyjából működő** rendszert látni. Ez nyilván feladattól is függ, ahol a komplexitás meghatározó tényező; de a lényeg, hogy körvonalazódjon, hogy mi lesz ebből. A mérföldkőkor szeretném ha küldenétek egy Teams üzenetet, leírva benne felsorolás szinten azt, hogy: 1) mi van kész, mit csináltál az előző mérföldkő óta, 2) mi nincs kész, 3) milyen problémákba ütköztél, 4) mivel fogod folytatni.

- **MK 2: 12. hét**:
Ezen időpontra szeretnék egy **közel kész** verziót látni a pilot stádiumból. Ekkor szeretném kérni, hogy készítsetek egy 5-7 perces videót amiben bemutatjátok, hogy mit csináltatok rövid magyarázattal narrálva. A kész videót YouTube videóként feltöltve küldjétek meg Teams üzenetben.

## További információk

- A repóban a `README.md`-ben helyezzétek el folyamatosan ahogy haladtok, hogy mit mire használtok (elég csak felsorolás szinten), az melyik mappában található stb. A lényeg, hogy én is el tudjak igazodni benne ha megnézem. Amennyiben a beüzemeléshez xy parancsokat ki kell adni, akkor azokat is írjátok le. Ez később majd szakdolgozatnál is fontos lesz, hogy a bíráló le tudja tesztelni az alkalmazást. Tehát ezzel munkát spóroltok meg ha most jól megcsináljátok, amit amúgy később úgyis meg kell csinálni.

- A mérföldkövek esetén személyesen egyeztetni nem lesz szükséges, ha valakinek ilyenre lenne szüksége Teams üzenetben keressen és egyeztetünk konzultációs időpontot. Ettől függetlenül viszont az egyes mérföldkövek "lejárata" **adott hét vasárnapjának 23:59**-kor esedékes, előző félévhez hasonlóan, így eddig várom az üzeneteket.

- A félévben nem elfogadható az, hogyha mérföldkő előtt 1 db commit megjelenik, benne egymillió módosítással! Szeretném látni, hogy hétről hétre (de legalábbis többet mint pár nap) foglalkozva van az anyaggal, mint egy valós fejlesztési projekt esetében. Ezt tekintsétek úgy, hogy a fix 2+1 mérföldkő mellett folyamatos mérföldkövek vannak.

<br>

---

**Sipos Miklós**\
Egyetemi tanársegéd\
Óbudai Egyetem Neumann János Informatikai Kar\
Szoftvertervezés és –fejlesztés Intézet\
<sipos.miklos@nik.uni-obuda.hu>\
<https://nik.siposm.hu>
