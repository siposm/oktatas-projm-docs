# PROJM2 féléves menetrend és tematika
Sziasztok,

Szeretnék tájékoztatni mindenkit, hogy jelen félévben **Projektmunka 2** tárgy keretein belül miket kellene csinálni, így kérlek olvassátok el alaposan jelen leírást és az abban foglaltaknak megfelelően járjatok el!
1. PM1 kapcsán a **félév végére egy dokumentum készült**, amiben felvázoltátok, hogy mit szeretnétek. Ha és amennyiben ez nem lett megfelelően kidolgozott, akkor előfordulhatnak olyan hiányosságok amik a későbbiekben is visszaüthetnek (pl. nem megfelelő tervezés, rossz helyzetfelmérés, hiányos problémaelemzés stb.). Így javasolt lenne -akinél ez a helyzet áll fenn-, hogy picit járjon még utána a témának és foglalkozzon vele.

2. PM2 kapcsán már a **fejlesztést kellene elkezdeni**, és a félév végére egy `pilot` állapothoz eljutni. Aki úgy érzi, hogy hiányossága van PM1 kapcsán, az vegye elő a doksit, olvassa át és pontosítsa (elsősorban) saját magának, hogy mit szeretne csinálni. Pilot állapot alatt azt értjük, hogy a projekt lényege működjön, nem baj ha nincs még GUI, nem baj ha nincs még adatbázis, itt-ott bugok még lehetnek, de a fő cél funkcionálisan már működjön.

3. A félév során **pár mérföldkövet** fogok tartani, ami azt jelenti, hogy ezen időpontokra szeretnék inkrementumot látni az előző mérföldkőbéli állapothoz képest. Mivel nem fogok a nyakatokra járni, erősen elvárt az önálló munka és haladás.

Ezen dátumok:
- **MK 0: 2. hét**:
Kérném mindenkitől, hogy a kódnak csináljon egy `repository`-t már most (2. szorgalmi hét vasárnapjának végéig, 23:59-ig bezárólag) és adjon hozzá contributorként ezen a nikes címemen (sipos.miklos@nik.uni-obuda.hu). Repót csak ezek valamelyikén fogadok el: GitLab / GitHub / Bitbucket. Ha ez megtörtént dobjon róla egy mailt a repo linkkel. Csapat esetén az emailt író jelezze, hogy kivel dolgozik még a csapatban.

- **MK 1: 6. hét**:
Ezen időpontra szeretnék egy `nagyjából működő` rendszert látni. Ez nyilván feladattól is függ (pl. feladat komplexitása), de a lényeg, hogy körvonalazódjon, hogy mi lesz ebből. Tehát a félév végére ne egy üres projekt legyen. A mérföldkőkor szeretném ha küldenétek egy emailt, leírva benne felsorolás szinten azt, hogy: 1) mi van kész 2) mi nincs kész 3) milyen problémákba ütköztél.

- **MK 2: 12. hét**:
Ezen időpontra szeretnék egy `közel kész` verziót látni a pilot stádiumból. Ekkor szeretném kérni, hogy készítsetek egy 3-5 perces videót amiben bemutatjátok, hogy mit csináltatok rövid magyarázattal alászinkronizálva. A kész videót Google Drive / YouTube vagy valamilyen más alternatíva segítségével küldjétek meg emailben.


Továbbá:
- A repóban a readme.md-ben helyezzétek el folyamatosan ahogy haladtok, hogy mit mire használtok (elég csak felsorolás szinten), az melyik mappában található stb. A lényeg, hogy én is el tudjak igazodni benne ha megnézem.

- A mérföldkövek esetén személyesen egyeztetni nem lesz szükséges, ha valakinek ilyenre lenne szüksége emailben keressen és egyeztetünk konzultációs időpontot (btw oldalamon ugyan úgy fent van az órarend, hogy mikor hol találtok). Ettől függetlenül viszont az egyes mérföldkövek "lejárata" **adott hét vasárnapjának 23:59** percekor esedékes, mintha féléves leadás lenne - az eddig commitolt állapotokat fogom nézni.

- A félévben nem elfogadható az, hogyha mérföldkő előtt 1 db commit-push kombót látok. Szeretném látni, hogy hétről hétre (de legalábbis többet mint pár nap) foglalkozva van az anyaggal. Ezt tekintsétek úgy, hogy a fix 2+1 mérföldkő mellett folyamatos mérföldkövek vannak.

---

Kérdés esetén keressetek.

**Sipos Miklós**\
Tanszéki Mérnök\
Óbudai Egyetem Neumann János Informatikai Kar\
Szoftvertervezés és –fejlesztés Intézet\
sipos.miklos@nik.uni-obuda.hu\
http://users.nik.uni-obuda.hu/siposm/
