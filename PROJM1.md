# PROJM1 féléves menetrend és tematika

## Általános

Szeretnék tájékoztatni mindenkit, hogy jelen félévben a **Projektmunka I.** tárgy keretein belül miket kellene csinálni, így kérlek olvassátok el alaposan jelen leírást és az abban foglaltaknak megfelelően járjatok el!

Amit kell tudni, hogy ez egy **4 részes tárgy** lesz, viszont mellette be fog jönni a **Szakdolgozat 1-2** tárgy is. A célja a Projektmunka tárgysorozatnak az volna, hogy dolgozzatok több féléven át egy nagyobb projekten, amiből **akár** a szakdoga is lehet (célszerű ugyan azt a témát vinni szakdolgozatra és ez az elvárt is egyben). Tehát célszerű volna, hogyha már úgy állnátok az egészhez, mintha szakdoga lenne (ergó nem egy összecsapott munkát adtok le). Ha valaki úgy gondolja, hogy később Szakdolgozatnak mást szeretne leadni, erre is van lehetőség de akkor az dupla munkát fog jelenteni, hiszen két témán kell majdnem párhuzamosan dolgozni.

Ennek menete **jelen félévre** nézve annyi volna, hogy egy irodalomkutatást, követelmény specifikációt valamint minimális tervezést kell készíteni, azzal a témával kapcsolatban amit választottatok. Ezt pedig **dokumentumban rögzítve** kellene majd leadni a félév végén (ill. az adott mérföldkőnél).

## Dokumentum

Mindenki hozzon létre egy OneDrive-os Word dokumentumot és ossza meg velem. Így erre bármikor rá tudok nézni, illetve szükség esetén adott részhez kommentet is tudok fűzni. Ebbe a dokumentumba dolgozzatok majd végig. Word helyett használható még LaTeX is, ez esetben Overleaf-en keresztül dolgozzatok és az ottani dokumentumot osszátok meg velem linken keresztül. Mind a kettő esetén legyen jogom szerkeszteni is.

### Fejezetek

A leadandó dokumentumnak tartalmaznia kell a következő fejezeteket és azok kifejtését:

- **bevezető**: probléma felvetése és megfogalmazása
- **irodalomkutatás**: témába vágó kutatási témák feldolgozása, melynek alrészei:
  - hasonló rendszerek elemzése
  - az egyes témák amelyek kapcsolódnak a témádhoz, sorra véve feldolgozva (ez mindenkinek a saját projekttémájától függ)
  - felhasználni kívánt technológiák (c# / php / cpp / js / bármi)
  - összegzés: átrágva magad a különböző tématerületeken és hasonló megvizsgált rendszereken, mire jutottál
- **követelmény specifikáció**: funkciók amelyeket elvársz a készítendő rendszertől (mire legyen képes)
- **tervezés**: megtervezni a rendszer alapjait (pl. adatbázis, osztályok, komponensek, architektúra stb.)

### Terjedelmi és tartalmi elvárások

A dolgozatnak ideálisan **20 oldalnak kell lennie a tartalom tekintetében** (tehát üres fél oldalnyi területek, méteres "térlopó" ábrák kerülendők). Javasolt, hogy irodalomjegyzéket már készítsetek, ha lehivatkozások konkrétan még nincsenek, legalább egy gyűjtemény legyen arról, hogy mit dolgoztatok fel (így később nektek is könnyebb lesz, amikor a lehivatkozásokat is meg kell tenni). Hasonlóan kell eljárni a képek esetén is. Wikipedia és egyéb helyekről copy-paste dolgokat mellőzzük ha egy mód van rá, javasolt helyette különböző könyveket és publikációkat preferálni. Ha valakinek esetleg kell egy-egy adott témába vágó konkrét könyv, keressen emailben vagy Teams üzenetben, hátha tudok segíteni megtalálni. Ezek elsőre soknak tűnhetnek, viszont később szakd1-2 kapcsán hasznos lesz, hogy már van egy 80%-os alap amit "csak" le kell adni. Ha pedig más témátok lesz, akkor meg már 1x csináltatok hasonlót tehát könnyű lesz újra egy másik témát létrehozni hasonló módon.

## Mérföldkövek

- **MK 1: 7. hét**: eddigre a **bevezető** rész készen kell legyen és az irodalomkutatás jól láthatóan elkezdett állapotban kell legyen
- **MK 2: 10. hét**: eddigre az **irodalomkutatás** készen kell legyen
- **MK 3: 13. hét**: eddigre a **követelmény specifikáció** és a **tervezés** is készen kell legyen, apró módosítások legyenek már csak hátra

**Adott hét vasárnapjának 23:59**-ig szeretnék kapni Teams üzenetet, amiben röviden vázlatpontosan soroljátok fel, hogy mivel haladtatok. Ez segít nekem gyorsan eligazodni, hogy most pontosan mit csináltatok és célirányosan azt nézni a dokumentumban.

## Konzultáció

Kérdés / probléma esetén emailben vagy Teams üzenetben elértek. Amennyiben valaki elakad, elveszik a témában akkor szintén kereshet, egyeztetünk időpontot és segítek az elakadáson túljutni. Fontos viszont, hogy az önálló munka jellemezné ezt a tárgysorozatot elsősorban, hiszen mindenkinek más témája és ritmusa van.

<br>

---

**Sipos Miklós**\
Egyetemi tanársegéd\
Óbudai Egyetem Neumann János Informatikai Kar\
Szoftvertervezés és –fejlesztés Intézet\
<sipos.miklos@nik.uni-obuda.hu>\
<https://nik.siposm.hu>
