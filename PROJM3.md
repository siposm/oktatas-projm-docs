# PROJM3 féléves menetrend és tematika

Sziasztok,

Szeretnék tájékoztatni mindenkit, hogy jelen félévben **Projektmunka 3** tárgy keretein belül miket kellene csinálni, így kérlek olvassátok el alaposan jelen leírást és az abban foglaltaknak megfelelően járjatok el!

## Korábbi félévek tartalma
- **PM1** kapcsán készült egy dokumentum ami nagyjából összefoglalja azt, hogy mivel szeretnétek foglalkozni. Bemutatásra kerültek hasonló rendszerek, technológiák amiket fel kívántok használni és hasonlók.
- **PM2** kapcsán készült egy pilot program, ami a fő csapásvonalát képviseli a szoftvernek amit fejlesztetek (nem 100%-osan kész, itt-ott hiányos / bugos de az alapkoncepció működik).

## Aktuális félév tartalma
**PM3** tárgy mellett (menetrend szerint) bejön a **Szakdolgozat I.** című  tárgy is, így ez a két tárgy (ahogy korábban jelezve is volt) összekapcsolódik. *(Ha valaki más témában szeretne szakdolgozatot készíteni, akkor kérem ezt külön jelezze. Ez esetben nála nem fog a két tárgy kapcsolódni.)*
- `SZD1 követelmény` egy dokumentáció leadása és egy prezentáció készítése (aminek segítségével majd a védés is meg fog történni). Pontos útmutatást mindenkinek emailben adok, kérlek ezzel kapcsolatban külön keressen meg mindenki.
- `PM3 követelmény` a pilot stádiumban lévő alkalmazást továbbfejleszteni és közel kész állapotra hozni. Minden funkcionalitás működjön, GUI (ha kell) legyen és az egyéb szükséges javítások legyenek elvégezve a korábbi pilot állapothoz képest. Ami hiányozhat: tesztelés, dokumentálás, optimalizáció. Ez idő alatt is a repót használjátok rendeltetésszerűen.

Ez azt jelenti, hogy ebben a félévben újra elő kellene venni a PM1-re leadott dokumentumot és kicsit átdolgozni. Ez alatt **főleg formai** átdolgozást értek, hogy a szakdolgozat formai elvárásainak eleget tegyen. Szakmailag és tartalmilag is hozzá kellhet tenni, illetve módosítani korábbi megfogalmazásokat, állításokat (hiszen azóta konkrétan dolgoztatok is a témában, tehát lehet, hogy bizonyos dolgokat már pontosabban meg tudtok ítélni).

## Mérföldkövek
- **MK 1: 6. hét:**
    - SZD1 rész: dokumentációt formailag elfogadható állapotra hozni és a szakmailag szükséges módosításokat elvégezni
    - PM3 rész: rendszer fejlesztésével haladni
- **MK 2: 13. hét:**
    - SZD1 rész: jelen állás szerint ide nincs konkrét elvárásom, később módosulhat
    - PM3 rész: rendszer fejlesztésével elkészülni

Fejlesztés kapcsán két alkalommal várnék tőletek visszajelzést, hogy **hogyan áll jelenleg** a fejlesztés egy email formájában (mi van kész, mi nincs kész, min dolgoztok jelenleg, mik a kilátások). Mivel mindenkinek a témája más, ebből adódóan a komplexitás is más, ezért nem tudok konkrét állapotokat írni, hogy mikorra mi legyen kész.

Az **email tárgya** ez legyen **fixen**: PROJM3-MK# ahol a # helyett 1 vagy 2 szerepeljen attól függően, hogy melyik mérföldkőről beszélünk. Amennyiben a szakdolgozatnak leadandó dokumentumot külditek, úgy **.pdf-ben mindenképpen** küldjétek meg, opcionálisan docx-ben is jöhet.

A mérföldkövek esetén személyesen egyeztetni nem lesz szükséges, ha valakinek ilyenre lenne szüksége emailben keressen és egyeztetünk konzultációs időpontot. Ettől függetlenül viszont az egyes mérföldkövek "lejárata" **adott hét vasárnapjának 23:59** percekor esedékes, mintha féléves leadás lenne - az eddig commitolt állapotokat fogom nézni.

A félévben nem elfogadható az, hogyha mérföldkő előtt 1 db commit-push kombót látok. Szeretném látni, hogy hétről hétre (de legalábbis többet mint pár nap) foglalkozva van az anyaggal. Ezek tekinthetők folyamatos mérföldköveknek.


---

Kérdés esetén keressetek.

**Sipos Miklós**\
Tanszéki Mérnök\
Óbudai Egyetem Neumann János Informatikai Kar\
Szoftvertervezés és –fejlesztés Intézet\
sipos.miklos@nik.uni-obuda.hu\
http://users.nik.uni-obuda.hu/siposm/
